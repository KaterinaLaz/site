## Σύντομη βιογραφία του Henry Dreyfuss

Ο Henry Dreyfuss (2 Μαρτίου, 1904 – 5 Οκτωβρίου, 1972) ήταν σχεδιαστής βιομηχανικών προίόντων. Έγινε γνωστός μέσα από την σχεδίαση εμβληματικών συσκευών για οικειακούς και εργασιακούς χώρους στην Αμερική κατά τη διάρκεια του εικοστού αιώνα. Σπούδασε τις βασικές αρχές της θεατρικής παραγωγής και σχεδίαζε παραστάσεις στο κινηματογραφικό θέατρο του Broadway για κάποιο χρονικό διάστημα. Το 1927, ένα κατάστημα του ανέθεσε να μελετήσει τα εμπορεύματά του, να αξιολογήσει την ελκυστικότητά του και να δημιουργήσει σκαριφήματα που να αναδεικνύουν βελτιώσεις που θα μπορούσαν να κάνουν οι κατασκευαστές. Ο ίδιος, ολοκλήρωσε τη μελέτη, αλλά αρνήθηκε να αναλάβει το σχεδιασμό επειδή αισθάνθηκε ότι ο σωστός τρόπος προσέγγισης του σχεδιασμού ήταν να εργαστεί άμεσα με τους κατασκευαστές από την αρχή και όχι να προσπαθήσει να βελτιώσει ένα προϊόν μετά την κατασκευή του.

Το 1930 άρχισε να εργάζεται για την Bell Labs, μια συνεργασία που είχε ως αποτέλεσμα το σχεδιασμό μιας σειράς τηλεφώνων, με κύριο μοντέλο την «Πριγκίπισσα», κατασκευασμένα να ταιριάζουν στο χέρι μιας έφηβης. Η δημιουργική εμβέλεια του Dreyfuss ήταν ευρεία καθώς σχεδίασε επίσης ένα ψυγείο για την General Electric, ξυπνητήρια για την Westclox, ηλεκτρικές σκούπες για τη Hoover, την ατμομηχανή σιδηροδρόμου J-3 Hudson (αρκετά εντυπωσιακή για την εποχή της), σφαιρικούς θερμοστάτες για τη Honeywell, τρακτέρ για τον John Deere και άλλα προϊόντα.

Η προσέγγισή του στην ανθρωποκεντρική σχεδίαση περιγράφεται στο βιβλίο του "Designing for People" ή αλλιώς «Σχεδιάζοντας για τους ανθρώπους». Το βιβλίο αυτό, απεικονίζει τις δεοντολογικές και αισθητικές του αρχές, περιλαμβάνει περιπτωσιολογικές μελέτες σχεδιασμού και την επεξήγηση των ανθρωπομετρικών διαγραμμάτων του ζεύγους "Joe" και "Josephine".  Με τη μορφή του ζεύγους αυτού, τίθενται οι κοινοί παρανομαστές για όλες του τις διαστάσεις. Με απλά λόγια, οι Joe και Josephine αντριπροσωπεύουν τους πολυάριθμους καταναλωτές στους οποίους απευθύνεται. Ο Dreyfuss αποτέλεσε την βάση για το πεδίο που σήμερα είναι γνωστό ως μηχανική-ανθρώπινων παραγόντων (human-factors engineering) ή εργονομία (ergonomics).

Τέλος, ο Dreyfuss ήταν πολύ περισσότερο από ένας σχεδιαστής. Εφάρμοσε την κοινή λογική και την επιστημονική προσέγγιση των προβλημάτων σχεδιασμού, καθιστώντας τα προϊόντα ευχάριστα στην αφή και την όραση, ασφαλέστερα στη χρήση και πιο αποδοτικά στην κατασκευή – επισκευή. Το έργο του βοήθησε στην διάδοση του ρόλου του σχεδιαστή βιομηχανικών προίόντων συμβάλλοντας ταυτόχρονα σε σημαντικές εξελίξεις στους τομείς της εργονομίας και της ανθρωπομετρίας.
